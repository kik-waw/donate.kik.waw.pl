## Klub Inteligencji Katolickiej i Ukraina

Klub Inteligencji Katolickiej jest stowarzyszeniem założonym w 1956 r. zrzeszającym ok. 2000 członków, których celem jest rozwijanie postawy służby na rzecz dobra wspólnego.  
Inicjatywy KIK, poza formacją intelektualną i duchową swoich członków realizowane są w 4 głównych obszarach: **Pomoc humanitarna i rozwojowa i inne działania pomocowe** (projekty ze środków polskiego Ministerstwa Spraw Zagranicznych czy amerykańskiego USAID realizowane w Syrii, Iraku, Ukrainie; pomoc humanitarna przy granicy polsko-białoruskiej); **Edukacja i wychowanie** (prowadzenie grup wychowawczych na zasadach podobnych do skautingu dla ponad 700 dzieci i młodzieży); **Inicjatywy społeczne w Polsce** (współpraca z mniejszościami w Polsce, prowadzenie pierwszego w Polsce telefonu wsparcia dla osób dotkniętych przemocą seksualną w Kościele); **Rozwój społeczeństwa obywatelskiego w Europie Wschodniej** (wsparcie niezależnego szkolnictwa na Białorusi, opieka nad dziećmi dotkniętymi przez konflikt na Wschodzie Ukrainy).

### Działania KIK na rzecz Ukrainy 

Od 2014 r. KIK w sposób szczególny angażuje się w działania na rzecz społeczeństwa ukraińskiego. Podczas tzw. Rewolucji Godności (2014) KIK przekazał protestującym specjalistyczne wyposażenie szpitala polowego, środki ochronne i wsparcie finansowe, a także wsparcie dla rannych przewiezionych do polskich szpitali. W ciągu 8 lat KIK cyklicznie organizował obozy terapeutyczne i rekreacyjne dla dzieci z rodzin, które ucierpiały w wyniku wojny na Wschodzie Ukrainy. Skorzystało z nich kilkaset dzieci i młodzieży. KIK prowadził też projekty wspierające młodych artystów ukraińskich, organizował warsztaty eksperckie dla edukatorów pracujących z dziećmi z rodzin uchodźczych na Ukrainie. Inicjatywy KIK objęły także wyposażenie ukraińskich szpitali i szkolenie lekarzy.  
  
Dzięki tym działaniom KIK ma szeroką bazę sprawdzonych partnerów na terytorium Ukrainy w obszarze ochrony zdrowia, edukacji, kultury i rozwoju społeczeństwa obywatelskiego. Współpracowaliśmy z ukraińskim Ministerstwem Obrony Narodowej, samorządami, dyrekcjami szpitali. Za swoje zaangażowanie członkowie KIK byli wielokrotnie nagradzani przez przedstawicieli władz Ukrainy i Polski.


### Wsparcie po wybuchu wojny
Dzięki dużemu doświadczeniu w prowadzeniu działań pomocowych w oparciu o ustalone i potwierdzone potrzeby, korzystając z wiedzy i doświadczeń naszych partnerów w Polsce i za granicą, korzystając ze wsparcia  wolontariuszy, od początku rosyjskiej agresji na Ukrainę staramy się pomagać w tych sferach, które w danym momencie uważamy za najważniejsze. Na początku była to pomoc w ewakuacji z terenów objętych działaniami wojennymi, pomoc humanitarna i zapewnienie podstawowych potrzeb uchodźców. Obecnie koncentrujemy się na aspektach, które uważamy za szczególnie ważne dla przyszłości Ukrainy: edukacja i objęcie opieką dzieci i młodzieży, pomoc dzieciom przeżywającym traumę w związku ze stratą rodzica, organizacja wypoczynku dla dzieci i młodzieży, pomoc uchodźcom wewnętrznym w Ukrainie. Działamy razem z organizacjami ukraińskimi, takimi jak: BUR oraz Fundacją “Szansa na Nowe Życie".

### Potrzebna pomoc
Każda z naszych inicjatyw pomocowych potrzebuje funduszy.  
- **Pomoc humanitarna na Ukrainie:** generatory prądu, środki medyczne, zakup specjalistycznego sprzętu, transport.
- **Szkoła ukraińska:** zatrudnienie nauczycieli, zakup pomocy naukowych, druk/zakup podręczników, utrzymanie budynku.
- **Obozy, wyjazdy, integracja i wypoczynek dzieci i młodzieży:** transport, wyżywienie, opiekunowie, w tym opieka psychologiczna, prowadzenie warsztatów, wypożyczenie sprzętu sportowego.
- **Szkolenia:** wyjazd integracyjno-szkoleniowy dla młodych liderów z Polski i Ukrainy, szkolenia dla psychologów ukraińskich, przeszkolenie kadr i wolontariuszy pracujących z dziećmi.

Nasze stowarzyszenie potrzebuje też bardzo funduszy na rozwój infrastruktury. Obecnie na terytorium Polski znajduje się 2 miliony Ukraińców, z których duża część zostanie w Polsce. Obecnie myśląc o skutecznej pomocy musimy przyjmować perspektywę kilku lat. Oznacza to konieczność stopniowego zastępowania działań wolontariuszy pracą zatrudnionych koordynatorów i ekspertów. Środki przekazane na KIK wykorzystamy na rozwijanie naszej zdolności skutecznej, szerokiej i długofalowej pomocy (kluczowe wynagrodzenie koordynatorów) oraz na konkretne działania pomocowe (np. transport darów, zakup środków medycznych itd.)